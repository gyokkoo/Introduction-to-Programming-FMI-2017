### СУ „Св. Климент Охридски“, ФМИ

## Увод в програмирането, 2017-2018 г

### Задачи за домашно № 2

1.	Да се напише програма – игра, в която потребителят трябва да отгатне дума на английски език, като последователно се опитва да познае съставящите я букви. В началото, след стартиране на играта, думата се извежда на конзолата, като са изписани само първата и последната ѝ буква. На мястото на останалите букви на думата да се изведе символът ‘_’ (долна черта), но ако някои от вътрешните букви на думата съвпадат с първата или последната, те също трябва да се изпишат. 
Също така се извежда и броят опити за познаване на букви, които има играещият преди да загуби играта. След това играта протича по следния начин:
a.	Играещият прави предположение за това дали някоя буква се съдържа в думата, като въвежда от клавиатурата валиден символ (буква от латинската азбука, като не се прави разлика между главни и малки букви).
b.	В случай че въведената буква се съдържа в думата, то изведената в началото на играта дума се актуализира, като на съответните места в нея, долните черти се заместват с познатата буква. След това, ирачът прави ново предположение.
c.	В случай че въведената буква не е част от думата, то се намалява с единица броят опити за познаване на думата. Ако след актуализацията той е по-голям от нула, играещият прави ново предположение за буква, в противен случай – играта приключва.
Играта продължава, докато играещият познае коя е думата или изчерпа правото си на грешки.
Допълнителни условия:
*	За да бъде играта разнообразна, реализирайте своеобразна „база от думи“, като глобален масив с размер 30 английски думи. Думите в масива нека бъдат по ваш избор, като задължително трябва да фигурират следните две думи: “student” и “refrigerator”.
*	За достъп до този масив, използвайте една единствена функция, която случайно да избира някоя от думите в него. За целта може да използвате вградените в C++ библиотеки за генериране на случайни числа.
*	Направете различни нива на трудност в играта, според които играещият може сам да избира колко броя опити има, за да познае думата.

2. Напишете функция, която приема като аргумент изречение (до 100 символа)  на латиница и след това извежда думите, които го съставят една под друга, заградени в рамка.(първия и последния ред на рамката са съставени от символът „тире“ (‘-‘), а вертикалните линии се изобразяват със символа ’|’. При разчитането на изречението, за разделител между думите се приема един или повече интервали и/или табулация. Препинателните знаци да се изключат. За целта в програмата да се поддържа глобалeн масив с разпознаваемите препинателни знаци и обръщението към него да става само чрез специално написана за целта единствена функция.
Забележка: Препинателният знак се счита за разделител между две думи, независимо дали има интервал.

3.	Да се напише функция, която по зададено цяло число, намиращо се в интервала [-232, 232], да намира цифрата, която се среща най-много пъти в десетичния запис на числото, както и броя на срещанията ѝ (сами преценете по какъв начин функцията ще връща описаните по-горе резултати). Ако числото е извън посочения интервал, да се връща резултат -1. Да се напише програма, която въвежда от клавиатурата цяло число, намиращо се в интервала [-232, 232], и след това да извежда на екрана цифрата (или цифрите, ако са повече от една), която се среща най-много пъти в десетичния запис на числото, както и броя на срещанията ѝ. За решаване на задачата не се допуска използването на вградените в езика функции за манипулация на символни низове.

4.	Да се напише програма, която по въведен от клавиатурата низ (до 50 символа), намира и извежда на екрана всички негови под-низове, които са палиндроми, както и броят на срещанията им.

5.	Да се напише програма, която анимира падащи звезди в конзолата (приемаме черният ѝ цвят за нощно небе). Движението на звездите се анимира като вертикална линия изобразена чрез еднакви символи, намиращи се един под друг на няколко съседни реда (символът да може да се въвежда от клавиатурата). Всяка падаща звезда започва движението си от случайно избрана позиция в първия ред на конзолата, като дължината на опашката на всички звезди е 6 символа (т.е. 6 последователни реда). Движението на всяка зведа продължава до ред, който е случайно число между 6 и 25, след което тя и опашката ѝ изчезват.
Допълнителни условия:
*	Програмата завършва с натискане на клавишната комбинация "Ctrl+C".
*	За решаването на задачата не се допуска използването на класове.
*	Приема се, че екранът на конзолата има 25 реда и 80 символа на ред.
*	За решаването на задачата може да се използват вградените възможности за изчистване на екрана на конзолата ( system(“cls”) ) и за изчакване ( sleep() ).
*	Стартовите позиции на звездите не са уникални и може да се повтарят.
*	За генериране на случайни числа може да използвате вградените в C++ библиотеки. 
*	Приема се, че в даден момент от време в небето има константен брой звезди който се въвежда от клавиатурата при стартирането на програмата (число между 3 и 80). В този смисъл при завършване на движението на дадена звезда, в „небето“ (т.е. на конзолата) се появява следващата.

https://docs.google.com/document/d/1ky5TSokPknJRXtoROZlIfdUP6mJCmV_xwpuZe_PagBI/edit
